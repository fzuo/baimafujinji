---
layout: post
title: 白马金羁诗二首
category: 文学与诗歌
tags: Poem
keywords: 白马篇,从军行
description: 毕设答辩完了，大概大学四年也等于交代了吧
---

## 白马篇
--------------------------------------
【三国 曹植】


<font face="STCAIYUN">
  
白马饰金羁，连翩西北驰。借问谁家子，幽并游侠儿。

少小去乡邑，扬声沙漠垂。宿昔秉良弓，楛矢何参差。

控弦破左的，右发摧月支。仰手接飞猱，俯身散马蹄。

狡捷过猴猿，勇剽若豹螭。边城多警急，虏骑数迁移。

羽檄从北来，厉马登高堤。长驱蹈匈奴，左顾陵鲜卑。

弃身锋刃端，性命安可怀？父母且不顾，何言子与妻！

名编壮士籍，不得中顾私。捐躯赴国难，视死忽如归！

</font>

![cao zhi](https://fzuo.github.io/assets/img/20170909023653716.jpg)

## 从军行
--------------------------------------
【北朝 卢思道】


<font face="STCAIYUN">

朔方烽火照甘泉，长安飞将出祁连。犀渠玉剑良家子，白马金羁侠少年。

平明偃月屯右地，薄暮鱼丽逐左贤。谷中石虎经衔箭，山上金人曾祭天。

天涯一去无穷已，蓟门迢递三千里。朝见马岭黄沙合，夕望龙城阵云起。

庭中奇树已堪攀，塞外征人殊未还。白云初下天山外，浮云直向五原间。

关山万里不可越，谁能坐对芳菲月。流水本自断人肠，坚冰旧来伤马骨。

边庭节物与华异，冬霰秋霜春不歇。长风萧萧渡水来，归雁连连映天没。

从军行，军行万里出龙庭，单于渭桥今已拜，将军何处觅功名。

</font>

<center>
  ![bai ma](https://fzuo.github.io/assets/img/20170909023653716.jpg)  
</center>

<font color=#0099ff size=7>
  （本文完）
</font>
