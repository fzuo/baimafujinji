---
layout: post
title: 唐诗精选
category: 文学与诗歌
tags: Poem
keywords: 唐诗
description: 唐诗是中华民族最珍贵的文化遗产之一，是中华文化宝库中的一颗明珠，同时也对世界上许多民族和国家的文化发展产生了很大影响，对于后人研究唐代的政治、民情、风俗、文化等都有重要的参考意义和价值
---


### 张若虚

* 春江花月夜


春江潮水连海平，海上明月共潮生。<br>
滟滟随波千万里，何处春江无月明！<br>
江流宛转绕芳甸，月照花林皆似霰；<br>
空里流霜不觉飞，汀上白沙看不见。<br>
江天一色无纤尘，皎皎空中孤月轮。<br>
江畔何人初见月？江月何年初照人？<br>
人生代代无穷已，江月年年只相似。<br>
不知江月待何人，但见长江送流水。<br>
白云一片去悠悠，青枫浦上不胜愁。<br>
谁家今夜扁舟子？何处相思明月楼？<br>
可怜楼上月徘徊，应照离人妆镜台。<br>
玉户帘中卷不去，捣衣砧上拂还来。<br>
此时相望不相闻，愿逐月华流照君。<br>
鸿雁长飞光不度，鱼龙潜跃水成文。<br>
昨夜闲潭梦落花，可怜春半不还家。<br>
江水流春去欲尽，江潭落月复西斜。<br>
斜月沉沉藏海雾，碣石潇湘无限路。<br>
不知乘月几人归，落月摇情满江树。<br>


--------------------------
### 张继

* 枫桥夜泊


月落乌啼霜满天，江枫渔火对愁眠。<br>
姑苏城外寒山寺，夜半钟声到客船。<br>

--------------------------
### 王翰


* 凉州词


葡萄美酒夜光杯，欲饮琵琶马上催。<br>
醉卧沙场君莫笑，古来征战几人回？<br>


--------------------------
### 贺知章


* 咏柳


碧玉妆成一树高，万条垂下绿丝绦。<br>
不知细叶谁裁出，二月春风似剪刀。<br>


* 回乡偶书


少小离家老大回，乡音无改鬓毛衰。<br>
儿童相见不相识，笑问客从何处来。<br>


--------------------------
### 王之涣


* 登鹳雀楼


白日依山尽，黄河入海流。<br>
欲穷千里目，更上一层楼。<br>


* 凉州词


黄河远上白云间，一片孤城万仞山。<br>
羌笛何须怨杨柳，春风不度玉门关。<br>


--------------------------
### 白居易


* 大林寺桃花


人间四月芳菲尽，山寺桃花始盛开。<br>
长恨春归无觅处，不知转入此中来。<br>


* 暮江吟


一道残阳铺水中，半江瑟瑟半江红。<br>
可怜九月初三夜，露似珍珠月似弓。<br>


* 赋得古原草送别


离离原上草，一岁一枯荣。<br>
野火烧不尽，春风吹又生。<br>
远芳侵古道，晴翠接荒城。<br>
又送王孙去，萋萋满别情。<br>


* 钱塘湖春行


孤山寺北贾亭西，水面初平云脚低。<br>
几处早莺争暖树，谁家新燕啄春泥。<br>
乱花渐欲迷人眼，浅草才能没马蹄。<br>
最爱湖东行不足，绿杨阴里白沙堤。<br>


* 忆江南·江南好 （组词）


江南好，风景旧曾谙。<br>
日出江花红胜火，春来江水绿如蓝，能不忆江南。<br>


* 长恨歌

 
汉皇重色思倾国，御宇多年求不得。<br>
杨家有女初长成，养在深闺人未识。<br>
天生丽质难自弃，一朝选在君王侧。<br>
回眸一笑百媚生，六宫粉黛无颜色。<br>
春寒赐浴华清池，温泉水滑洗凝脂。<br>
侍儿扶起娇无力，始是新承恩泽时。<br>
云鬓花颜金步摇，芙蓉帐暖度春宵。<br>
春宵苦短日高起，从此君王不早朝。<br>
承欢侍宴无闲暇，春从春游夜专夜。<br>
后宫佳丽三千人，三千宠爱在一身。<br>
金屋妆成娇侍夜，玉楼宴罢醉和春。<br>
姊妹弟兄皆列士，可怜光采生门户。<br>
遂令天下父母心，不重生男重生女。<br>
骊宫高处入青云，仙乐风飘处处闻。<br>
缓歌慢舞凝丝竹，尽日君王看不足。<br>
渔阳鼙鼓动地来，惊破霓裳羽衣曲。<br>
九重城阙烟尘生，千乘万骑西南行。<br>
翠华摇摇行复止，西出都门百余里。<br>
六军不发无奈何，宛转蛾眉马前死。<br>
花钿委地无人收，翠翅金雀玉搔头。<br>
君王掩面救不得，回看血泪相和流。<br>
黄埃散漫风萧索，云栈萦纡登剑阁。<br>
峨嵋山下少人行，旌旗无光日色薄。<br>
蜀江水碧蜀山青，圣主朝朝暮暮情。<br>
行宫见月伤心色，夜雨闻铃断肠声。<br>
天旋地转回龙驭，至此踌躇不能去。<br>
马嵬坡下泥土中，不见玉颜空死处。<br>
君臣相顾尽沾衣，东望都门信马归。<br>
归来池苑皆依旧，太液芙蓉未央柳。<br>
芙蓉如面柳如眉，对此如何不泪垂。<br>
春风桃李花开日，秋雨梧桐叶落时。<br>
西宫南内多秋草，落叶满阶红不扫。<br>
梨园弟子白发新，椒房阿监青娥老。<br>
夕殿萤飞思悄然，孤灯挑尽未成眠。<br>
迟迟钟鼓初长夜，耿耿星河欲曙天。<br>
鸳鸯瓦冷霜华重，翡翠衾寒谁与共。<br>
悠悠生死别经年，魂魄不曾来入梦。<br>
临邛道士鸿都客，能以精诚致魂魄。<br>
为感君王辗转思，遂教方士殷勤觅。<br>
排空驭气奔如电，升天入地求之遍。<br>
上穷碧落下黄泉，两处茫茫皆不见。<br>
忽闻海上有仙山，山在虚无缥缈间。<br>
楼阁玲珑五云起，其中绰约多仙子。<br>
中有一人字太真，雪肤花貌参差是。<br>
金阙西厢叩玉扇，转教小玉报双成。<br>
闻道汉家天子使，九华帐里梦魂惊。<br>
揽衣推枕起徘徊，珠箔银屏迤逦开。<br>
云髻半偏新睡觉，花冠不整下堂来。<br>
风吹仙袂飘飖举，犹似霓裳羽衣舞。<br>
玉容寂寞泪阑干，梨花一枝春带雨。<br>
含情凝睇谢君王，一别音容两渺茫。<br>
昭阳殿里恩爱绝，蓬莱宫中日月长。<br>
回头下望人寰处，不见长安见尘雾。<br>
唯将旧物表深情，钿合金钗寄将去。<br>
钗留一股合一扇，钗擘黄金合分钿。<br>
但教心似金钿坚，天上人间会相见。<br>
临别殷勤重寄词，词中有誓两心知。<br>
七月七日长生殿，夜半无人私语时。<br>
在天愿作比翼鸟，在地愿为连理枝。<br>
天长地久有时尽，此恨绵绵无绝期。<br>
 
--------------------------
### 杜牧


* 江南春

 
千里莺啼绿映红，水村山郭酒旗风。<br>
南朝四百八十寺，多少楼台烟雨中。<br>


* 山行


远上寒山石径斜，白云生处有人家。<br>
停车坐爱枫林晚，霜叶红于二月花。<br>


* 清明


清明时节雨纷纷，路上行人欲断魂。<br>
借问酒家何处有，牧童遥指杏花村。<br>


* 泊秦淮


烟笼寒水月笼沙，夜泊秦淮近酒家。<br>
商女不知亡国恨，隔江犹唱后庭花。<br>


* 寄扬州韩绰判官


青山隐隐水迢迢，秋尽江南草未凋。<br>
二十四桥明月夜，玉人何处教吹箫。<br>


* 赤壁


折戟沉沙铁未销，自将磨洗认前朝。<br>
东风不与周郎便，铜雀春深锁二乔。<br>


* 七夕
 

银烛秋光冷画屏，轻罗小扇扑流萤。<br>
天街夜色凉如水，卧看牵牛织女星。<br>
