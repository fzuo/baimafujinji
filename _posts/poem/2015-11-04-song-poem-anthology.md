---
layout: post
title: 宋诗精选
category: 文学与诗歌
tags: Poem
keywords: 宋诗
description: 在我国诗歌的百花园中，五七言古今诗是流行最广、生命力最强的样式。而唐、宋两代之作，则面貌各异，成就皆高，有如峰并峙。宋代诗歌，有异于唐代诗歌的精神风貌、艺术魅力，但其成就，可与唐诗并美
---


## 七言绝句

-------------------------

* 李觏《乡思》


人言落日是天涯，望极天涯不见家。

已恨碧山相阻隔，碧山还被暮云遮。

-------------------------

* 王安石《泊船瓜洲》


京口瓜洲一水间，钟山只隔数重山。

春风又绿江南岸，明月何时照我还。

-------------------------

* 王安石《登飞来峰》


飞来山上千寻塔，闻说鸡鸣见日升。

不畏浮云遮望眼，自缘身在最高层。

-------------------------

* 王安石《元日》


爆竹声中一岁除，春风送暖入屠苏。

千门万户曈曈日，总把新桃换旧符。

-------------------------

* 苏轼《饮湖上初晴后雨》


水光潋滟晴方好，山色空蒙雨亦奇。

欲把西湖比西子，淡妆浓抹总相宜。

-------------------------

* 苏轼《题西林壁》


横看成岭侧成峰，远近高低各不同。

不识庐山真面目，只缘身在此山中。

-------------------------

* 苏轼《食荔支二首》


罗浮山下四时春，卢橘杨梅次第新。

日啖荔支三百颗，不辞长作岭南人。

-------------------------

* 苏轼《惠崇春江晚景》


竹外桃花三两枝，春江水暖鸭先知。

蒌蒿满地芦芽短，正是河豚欲上时。


-------------------------

* 苏轼 《春宵》

春宵一刻值千金，花有清香月有阴。

歌管楼台声细细，秋千院落夜沉沉。

-------------------------

* 陆游《示儿》


死去元知万事空，但悲不见九州同。

王师北定中原日，家祭无忘告乃翁。

-------------------------

* 陆游《十一月四日风雨大作》


僵卧孤村为自哀，尚思为国戍轮台。

夜阑卧听风吹雨，铁马冰河入梦来。

-------------------------

* 陆游《冬夜读书示子聿》


古人学问无遗力，少壮工夫老始成。

纸上得来终觉浅，绝知此事要躬行。

-------------------------

* 杨万里《小池》


泉眼无声惜细流，树荫照水爱晴柔。

小荷才露尖尖角，早有蜻蜓立上头。

-------------------------

* 杨万里《晓出净慈送林子方二首》


毕竟西湖六月中，风光不与四时同。

接天连叶无穷碧，映日荷花别样红。

-------------------------

* 杨万里《宿新市徐公店》


篱落疏疏一径深，树头花落未成阴。

儿童急走追黄蝶，飞入菜花无处寻。

-------------------------

* 朱熹《春日》


胜日寻芳泗水滨，无边光景一时新。

等闲识得东风面，万紫千红总是春。

-------------------------

* 朱熹《观书有感》


半亩方塘一鉴开，天光云影共徘徊。

问渠那得清如许，为有源头活水来。

-------------------------

* 叶绍翁《游园不值》


应怜屐齿印苍苔，小扣柴扉久不开。

春色满园关不住，一枝红杏出墙来。

-------------------------

* 林升《题临安邸》


山外青山楼外楼，西湖歌舞几时休。

暖风薰得游人醉，只把杭州作汴州。

-------------------------

## 七言律诗

-------------------------

* 林逋《山园小梅二首》之一


众芳摇落独暄妍，占尽风情向小园。

疏影横斜水清浅，暗香浮动月黄昏。

霜禽欲下先偷眼，粉蝶如知合断魂。

幸有微吟可相狎，不须檀板共金樽。

-------------------------

* 黄庭坚《寄黄几复》


我居北海君南海，寄雁传书谢不能。

桃李春风一杯酒，江湖夜雨十年灯。

持家但有四立壁，治病不蕲三折肱。

想得读书头已白，隔溪猿哭瘴溪藤。

-------------------------

* 陆游《游山西村》


莫笑农家腊酒浑，丰年留客足鸡豚。

山重水复疑无路，柳暗花明又一村。

箫鼓追随春社近，衣冠简朴古风存。

从今若许闲乘月，拄杖无时夜叩门。

-------------------------

* 陆游《书愤》


早岁那知世事艰，中原北望气如山。

楼船夜雪瓜洲渡，铁马秋风大散关。

塞上长城空自许，镜中衰鬓已先斑。

出师一表真名世，千载谁堪伯仲间！

-------------------------

* 陆游《临安春雨初霁》


世味年来薄似纱，谁令骑马客京华。

小楼一夜听春雨，深巷明朝卖杏花。

矮纸斜行闲作草，晴窗细乳戏分茶。

素衣莫起风尘叹，犹及清明可到家。

-------------------------

* 文天祥《过零丁洋》


辛苦遭逢起一经，干戈落落四周星。

山河破碎风抛絮，身世浮沉雨打萍。

皇恐滩头说皇恐，零丁洋里叹零丁。

人生自古谁无死，留取丹心照汗青。

-------------------------

* 晏殊《示张寺丞王校勘》


元巳清明假未开，小园幽径独徘徊。

春寒不定斑斑雨，宿醉难禁滟滟杯。

无可奈何花落去，似曾相识燕归来。

游梁赋客多风味，莫惜青钱万选才。

-------------------------

## 五言绝句

-------------------------

* 范仲淹《江上渔者》


江上往来人，但爱鲈鱼美。

君看一叶舟，出没风波里。

-------------------------

* 梅尧臣《陶者》


陶尽门前土，屋上无片瓦。

十指不沾泥，鳞鳞居大厦。

-------------------------

* 张俞《蚕妇》


昨日入城市，归来泪满巾。

遍身罗绮者，不是养蚕人。

-------------------------

* 邵雍《一去二三里》


一去二三里，烟村四五家。

亭台六七座，八九十枝花。

-------------------------

* 王安石《梅花》

墙角数枝梅，凌寒独自开。

遥知不是雪，为有暗香来。

-------------------------

* 李清照《夏日绝句》

生当做人杰，死亦为鬼雄。

至今思顶羽，不肯过江东。

